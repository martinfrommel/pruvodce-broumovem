---
layout: ../../../layouts/PamatkaSingleLayout.astro
id: 5
title: Vila Roberta Stowassera
address: Vančurova čp. 67
excerpt: Jeden z mála secesních domů na Broumovsku stojí na rohu ulic Smetanova (dříve Friedhofstrasse) a Vančurova (Dientzenhoferstrasse). Býval jednou z nejhezčích ukázek moderní architektury počátku 20. století v Broumově.
frontImage: '5'
images: ['5', '5.1', '5.2']
lang: cs
---
Jeden z mála secesních domů na Broumovsku stojí na rohu ulic Smetanova (dříve Friedhofstrasse) a Vančurova (Dientzenhoferstrasse). Býval jednou z nejhezčích ukázek moderní architektury počátku 20. století v Broumově. Původně zde stával klasicistní dům se zahradou a altánem v majetku rodiny Schultezových.

 Secesní podobu vile vtiskl roku 1903 až broumovský stavitel Hubert Meier. Nově upravená budova patřila primáři chirurgie místní nemocnice MUDr. Robertu Stowasserovi, který si v přízemí domu zřídil soukromou ordinaci. Odstranění kříže z nároží při přestavbě prý zavdalo příčinu k pověstem o prokletí domu.

Pravdou je, že po roce 1945, kdy stavba změnila majitele a kdy jí bylo odebráno původní vybavení, začala pomalu chátrat. Když se stala na konci 80. let minulého století majetkem města, proběhl zde stavební průzkum, kterým bylo zjištěno, že je ve vážném havarijním stavu. Potřebné opravy se neuskutečnily, a tak se situace vily nadále zhoršovala. V roce 2005 byla zakoupena Ing. R. Roškem a O. Zeleným, kterým se podařilo zrekonstruovat poničenou střechu i interiér. Kvůli současnému plánu městského obchvatu by stavba měla podléhat demolici, nicméně je připravena k obývání a majitelé by zde chtěli mít dva byty a zázemí své společnosti.


