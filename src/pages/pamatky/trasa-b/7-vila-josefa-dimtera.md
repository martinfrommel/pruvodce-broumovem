---
layout: ../../../layouts/PamatkaSingleLayout.astro
id: 2
title: Vila Josefa Dimtera čp. 245 – dnes Dům dětí a mládeže Ulita Broumov
excerpt: Vilu nechal postavit JUDr. Josef Dimter v letech 1883­-85 a je jednou z mála zachovaných broumovských novorenesančních staveb. Jako jediná budova na Broumovsku je na hlavním průčelí fasády zdobena náročnou sgrafitovou výzdobou, která doplňuje celkovou palladiánskou kompozici tohoto průčelí.  Není bohužel známo, který architekt tuto vilu navrhl.
trasa: trasa-a
image: "./images/7.png"
lang: cs
---

Vilu nechal postavit JUDr. Josef Dimter v letech 1883­-85 a je jednou z mála zachovaných broumovských novorenesančních staveb. Jako jediná budova na Broumovsku je na hlavním průčelí fasády zdobena náročnou sgrafitovou výzdobou, která doplňuje celkovou palladiánskou kompozici tohoto průčelí.  Není bohužel známo, který architekt tuto vilu navrhl.

Broumovský advokát  Josef Dimter zastával v letech 1889-1898 také úřad starosty města. Po jeho smrti (1915) ve vile bydlelo několik broumovských občanů, později se v budově provozoval dívčí internát.  V letech 1951-1952 zde byla zřízena mateřská škola a poté ji používal ke svým aktivitám pionýrský oddíl. V rozmezí 1968-1982 se zde nacházela základní škola, pro kterou byl dům stavebně upraven.

Posléze dům zůstal prázdný. V roce 1997 se do vily nastěhoval Dům dětí a mládeže Ulita Broumov, který zde jako městské volnočasové centrum sídlí dodnes. Bývalá Dimterova vila po dvou letech náročných oprav a restaurátorských prací dostala staronový kabát. V roce 2015 byla dokončena poslední etapa rekonstrukce budovy příkladně zachovávající její novorenesanční charakter. Rekonstrukci i nový bezbariérový vstup navrhl architektonický atelier TRANSAT architekti Brno, Ing. Petr Všetečka,  ve spolupráci s Markétou Čermákovou, Janem Gadzialou a Janem Vrbkou.


