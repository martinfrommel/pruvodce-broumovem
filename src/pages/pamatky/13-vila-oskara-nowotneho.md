---
layout: ../../layouts/PamatkaSingleLayout.astro
id: 13
title: Vila Oskara Nowotného čp 127 – dnes Hotel VEBA
excerpt: Vila byla postavena na přelomu let 1927-1928 podle návrhu brněnského architekta německé národnosti Henricha Fanty. Broumovský průmyslník a majitel barevny Oskar Nowotný nechal vilu vybudovat jako okázalé rodinné sídlo působící dojmem venkovského zámečku z období přelomu baroka a klasicismu.
categories:
  - Trasa A
image: "../src/pages/pamatky/images/13.png"
lang: cs
---

Vila byla postavena na přelomu let 1927-1928 podle návrhu brněnského architekta německé národnosti Henricha Fanty. Broumovský průmyslník a majitel barevny Oskar Nowotný nechal vilu vybudovat jako okázalé rodinné sídlo působící dojmem venkovského zámečku z období přelomu baroka a klasicismu. Na fasádě lze postřehnout i doznívající vliv klasicistní lidové architektury typické pro Broumovsko. V ose zahrady, oživené sochařskou architekturou, byl umístěn bazén a v severním cípu pak zahradní domek se skleníky. Historizujícím dojmem působící stavbu doplňovaly moderní prvky, například tenisový kurt.

V roce 1945 byl Oskar Nowotný s celou rodinou vystěhován a vila připadla ústřední správě majetku. Následně se na krátkou dobu stala sídlem zubních lékařů a počátkem padesátých let 20. století připadla státnímu podniku VEBA, který zde zřídil internát pro své učnice. Na přelomu osmdesátých a devadesátých let byla vila krátkou dobu prázdná. Od roku 1993 slouží jako luxusní hotel a je součástí rozsáhlého komplexu dalších podnikových budov textilních závodů VEBA a. s.
