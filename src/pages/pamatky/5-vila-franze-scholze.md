---
layout: ../../layouts/PamatkaSingleLayout.astro
id: 5
title: Vila Franze Scholze čp. 247 – dnes bytový dům
excerpt: Vila Scholz, další z výrazných objektů Masarykovy třídy, stojí na rohu ulice K Ráji a zřejmě i pro svou původní střídmost se dočkala během let jen mála závažných estetických změn. V nenávratnu bohužel zmizel dřevěný řezbou zdobený altán tolik typický i pro další broumovské zahrady.
categories:
  - Trasa A
image: "../src/pages/pamatky/images/5.png"
lang: cs
---

Vila Scholz, další z výrazných objektů Masarykovy třídy, stojí na rohu ulice K Ráji a zřejmě i pro svou původní střídmost se dočkala během let jen mála závažných estetických změn. V nenávratnu bohužel zmizel dřevěný řezbou zdobený altán tolik typický i pro další broumovské zahrady.

Scholzova vila byla postavena koncem 19. století. K roku 1899 je jako její majitel uváděn Julius Stiller, hlavní účetní broumovské městské spořitelny, který je pravděpodobný stavebník vily. Své jméno pak stavba získala po rodině dalších majitelů. K roku 1907 je jako majitel veden Franz Scholz, k roku 1934 pak jako majitelka Anna Scholz.

V domě byly další tři bytové jednotky. Jednu z nich obýval Friedrich Bocksch – knihkupec v Broumově. K roku 1938 je objekt evidován ve vlastnictví Bytové péče zaměstnanců ministerstva vnitra v Praze. Ani po roce 1945 nebyla vila určena jako sídlo nějakého úřadu či veřejné instituce, až do dnešních dnů slouží jako bytový dům.


