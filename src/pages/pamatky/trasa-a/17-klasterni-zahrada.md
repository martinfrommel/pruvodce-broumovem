---
layout: ../../../layouts/PamatkaSingleLayout.astro
id: 17
title: Klášterní zahrada
excerpt: Velká klášterní zahrada byla založena za opata Tomáše Sartoria v roce 1676. Ještě v 17. století byl její nerovný terén upraven do teras a ohraničen zdí, byla zde postavena brána, kterou do zahrady ústila cesta vedoucí od Horní městské brány a obranný příkop překlenul nový kamenný most (místo požárem zničeného dřevěného).
trasa: trasa-a
image: "17"
lang: cs

---

Velká klášterní zahrada byla založena za opata Tomáše Sartoria v roce 1676. Ještě v 17. století byl její nerovný terén upraven do teras a ohraničen zdí, byla zde postavena brána, kterou do zahrady ústila cesta vedoucí od Horní městské brány a obranný příkop překlenul nový kamenný most (místo požárem zničeného dřevěného).

Známá rytina Antona Birkhardta evokuje dojem, že zahrada dostala v polovině 18. století podobu barokní francouzské okrasné zahrady s plochami stříhané zeleně odpovídající monumentální přestavbě klášterního objektu K. I. Dientzehoferem. Ústřední parter zahrady veduta zachycuje v geometrickém členění ornamentálními obrazci z brodérií a ploch trávníku. Zadní část tvořily aleje pergol, keřů a stromů stříhaných do stěn a tvarovaných podloubí. Otázkou však je, zda se nejednalo pouze o barokní idealizaci, neboť zahrada sloužila benediktinskému řádu především jako záhony pro zeleninu a byliny, část byla ovocným sadem a část využívali mniši pro rozjímání.

<!-- <img class="md:max-w-sm max-w-xs float-right md:float-none lg:float-right lg:p-5 md:p-1 p-5" alt="Pohled na klášterní zahradu z brány kláštera" /> -->

Na zahradě vyrostlo několik staveb, které sloužily například jako zázemí pro zahradníka, sklady, kůlny. Dále tu můžeme najít pozdně barokní pískovcovou kašnu, repliku dřevěného kuželníku, kamenné terasy a schodiště, sochu sv. Josefa, skleník, pylon či cihlovou věž vodojemu.

Od konce 19. století a v průběhu první poloviny 20. století zahrada postupně ztrácela svůj kulturní charakter a chátrala. Od 50. let 20. století byla využívána pro potřeby Charitního ústavu pro řeholnice. Řeholní sestry zde pěstovaly zeleninu a květiny.

V roce 2014 prošla zahrada revitalizací s cílem vytvořit veřejný prostor poskytující klidovou zónu v centru města a také posílit zázemí pro aktivity Vzdělávacího a kulturního centra Klášter Broumov. Revitalizace zahrady obnášela jak rekonstrukci stávajících objektů, tak nové řešení sadových úprav i zpevněných ploch. Celý areál byl doplněn o nový funkční mobiliář, informační systém i systém osvětlení, který zpřístupňuje zahradu návštěvníkům i ve večerních hodinách a odhaluje působivé scenérie zahrady zase v jiné perspektivě. Autoři revitalizace byli ze společnosti ADR architekti Aleš Lapka, Petr Kolář, Jana Kynčilová a Anna Štembergová. Rekonstrukce zahrady byla v roce 2016 oceněna Čestným uznáním Grand Prix architektů, které porota odůvodnila slovy: Na komplexní revitalizaci klášterní zahrady v Broumově je oceněno velmi zajímavé zapojení citlivé konverze původního dřevníku na multifunkční krytou scénu sloužící kulturním akcím a spolu s rekonstruovaným centrálním domem na galerii je součástí vzdělávací a kulturní náplně. Nové řešení sadových úprav klášterní zahrady, obnovení klášterního sadu spolu s rekonstrukcí menších objektů i sochařské výzdoby včetně nového funkčního mobiliáře vytvářejí harmonický celek.
